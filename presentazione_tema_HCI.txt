Salve professori, abbiamo letto il vostro feedback sulle nostre proposte di temi, in cui ci consigliate di proseguire con quello dello spostamento autonomo per persone con disabilità motorie nel campus. Ci siamo quindi consultati sull'argomento interviste e siamo giunti alla conclusione che nessuno di noi conosce qualcuno che potrebbe essere un utente target del progetto, né ne abbiamo mai visti. Andando più a fondo sulla questione abbiamo scoperto che il Politecnico offre già un servizio di supporto specializzato a studenti e studentesse con disabilità garantito da un team multidisciplinare (Multi Chance Poli Team), che tra le altre cose svolge un servizio di verifica dell’accessibilità in cui sono compresi, e cito dal sito del polimi: 
-verifica di accessibilità degli spazi dedicati alle attività didattiche e alla vita universitaria
-accompagnamento dedicato all’interno dei Campus universitari
-autorizzazione parcheggi riservati
-verifica esigenze specifiche per l’accesso alle residenze
Abbiamo poi pensato di estendere il focus della nostra missione all'intera città di Milano, ma le problematiche da affrontare sarebbero state troppe.
In conclusione, per i detti motivi, abbiamo deciso di optare per l'altro tema che vi avevamo proposto: semplificare l'organizzazione di attività ed escursioni nella natura, il quale ha riscosso molta approvazione da parte dei nostri amici e conoscenti a cui l'abbiamo proposto. Di seguito vi descriviamo più dettagliatamente la nostra missione.
Mettiamoci nei panni di un neo-universitario appena trasferitosi a Milano, tra lezioni continue, un carico di studio che ti sommerge e l'insieme delle tediose faccende che conseguono dalla nuova "vita da indipendente", è già un miracolo riuscire a ritagliarsi un po' di tempo per le proprie passioni, come possono essere le attività in mezzo alla natura, o le escursioni in montagna, se poi bisogna passare buona parte di questo tempo a: cercare i posti in cui andare, una volta trovato, controllare se è raggiungibile con i mezzi in un tempo fattibile, poi informarsi sul sentiero di montagna o magari prenotare l'attività che si vuole svolgere, si rischia di impazzire, senza contare il fatto che qualcuno potrebbe essere intimorito ad intraprendere un viaggio da solo, ed essendosi appena trasferito non è detto che sia già riuscito a farsi degli amici e che in più questi siano appassionati di natura come lui\lei.
E' proprio perché abbiamo vissuto questa problematica in prima persona, o conosciamo qualcuno che l'ha fatto, che vogliamo creare una soluzione che noi stessi avremmo desiderato avere a disposizione un paio di anni fa.
Quello che proponiamo è un sistema che permetta al nostro utente target: giovani studenti e lavoratori internazionali e fuorisede, ma anche ragazzi del posto, con una passione per la natura, di organizzare attività/escursioni in mezzo al verde in modo semplice e veloce, promuovendo allo stesso tempo la socializzazione tra giovani che condividono una stessa passione.
La nostra soluzione prevede inoltre che ragazzi che non conoscono minimamente la zona si uniscano a ragazzi di qui, più "esperti", che possano far risparmiare fatiche e disavventure, e che aiutino i primi a conoscere i meravigliosi paesaggi che ci circondano, in modo che nelle memorie universitarie che ci porteremo per tutta la vita non rimangano solo libri e stress.